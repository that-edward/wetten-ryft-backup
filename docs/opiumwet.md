# Opiumwet

#### Artikel 1 Opw [Definities]

1. In deze wet en de daarop berustende bepalingen wordt verstaan onder:
   1. substantie: stof van menselijke, dierlijke, plantaardige of chemische oorsprong, daaronder begrepen dieren, planten, delen van dieren of planten, alsmede micro-organismen;
   2. preparaat: een vast of vloeibaar mengsel van substanties;
   3. middel: substantie of preparaat;
2. Voor toepassing van deze wet en de daarop berustende bepalingen worden de zouten van de substanties met die substanties gelijkgesteld.
3. Voor de toepassing van deze wet wordt onder vervaardigen begrepen raffineren en omzetten.

#### Artikel 2 Opw [Verbodsbepaling. Lijst I, aangewezen middelen]

Het is verboden een middel als bedoeld in de bij deze wet behorende [lijst I](#lijst-i):

A. binnen of buiten het grondgebied van Nederland te brengen;  
B. te telen, te bereiden, te bewerken, te verwerken, te verkopen, af te leveren, te verstrekken of te vervoeren;  
C. aanwezig te hebben;  
D. te vervaardigen.

#### Artikel 3 Opw [Verbodsbepaling hennepprodukten; lijst II]

Het is verboden een middel als bedoeld in de bij deze wet behorende [lijst II](#lijst-ii):

A. binnen of buiten het grondgebied van Nederland te brengen;  
B. te telen, te bereiden, te bewerken, te verwerken, te verkopen, af te leveren, te verstrekken of te vervoeren;  
C. aanwezig te hebben;  
D. te vervaardigen.

#### Artikel 9 Opw [Opsporingsbevoegdheden]

1. De opsporingsambtenaren hebben, voor zover dat redelijkerwijs voor de vervulling van hun taak nodig is, toegang:
    1. tot de vervoermiddelen, met inbegrip van woongedeelten, waarvan hun bekend is, of waarvan redelijkerwijze door hen kan worden vermoed, dat daarmede ingevoerd of vervoerd worden of dat daarin, daarop of daaraan bewaard worden of aanwezig zijn middelen als bedoeld in [lijst I](#lijst-i) of [II](#lijst-ii);
    2. tot de plaatsen, waar een overtreding van deze wet gepleegd wordt of waar redelijkerwijze vermoed kan worden, dat zodanige overtreding gepleegd wordt.
2. Zij zijn bevoegd een persoon, verdacht van een bij deze wet als misdrijf strafbaar gesteld feit, bij het bestaan van ernstige bezwaren tegen deze, aan de kleding te onderzoeken.
3. Zij zijn te allen tijde bevoegd tot inbeslagneming van daarvoor vatbare voorwerpen. Zij kunnen daartoe hun uitlevering vorderen.

#### Artikel 10 Opw [Sanctie]

1. Hij die handelt in strijd met een in [artikel 2](#artikel-2-opw-verbodsbepaling-lijst-i-aangewezen-middelen) gegeven verbod wordt gestraft met hechtenis van ten hoogste zes maanden of geldboete van de vierde categorie.
2. Hij die opzettelijk handelt in strijd met het in [artikel 2](#artikel-2-opw-verbodsbepaling-lijst-i-aangewezen-middelen), onder C, gegeven verbod wordt gestraft met gevangenisstraf van ten hoogste zes jaren of geldboete van de vijfde categorie.
3. Hij die opzettelijk handelt in strijd met het in [artikel 2](#artikel-2-opw-verbodsbepaling-lijst-i-aangewezen-middelen) onder B of D, gegeven verbod, wordt gestraft met gevangenisstraf van ten hoogste acht jaren of geldboete van de vijfde categorie.
4. Hij die opzettelijk handelt in strijd met een in [artikel 2](#artikel-2-opw-verbodsbepaling-lijst-i-aangewezen-middelen) onder A, gegeven verbod, wordt gestraft met gevangenisstraf van ten hoogste twaalf jaren of geldboete van de vijfde categorie.
5. Indien het feit, bedoeld in het tweede, derde onderscheidenlijk vijfde lid, betrekking heeft op een geringe hoeveelheid, bestemd voor eigen gebruik, wordt gevangenisstraf van ten hoogste een jaar of geldboete van de derde categorie opgelegd.

#### Artikel 10a Opw [Strafbare voorbereidingshandelingen]

1. Hij die om een feit, bedoeld in het derde of vierde lid van [artikel 10](#artikel-10-opw-sanctie), voor te bereiden of te bevorderen:
   1. een ander tracht te bewegen om dat feit te plegen, te doen plegen, mede te plegen of uit te lokken, om daarbij behulpzaam te zijn of om daartoe gelegenheid, middelen of inlichtingen te verschaffen,
   2. zich of een ander gelegenheid, middelen of inlichtingen tot het plegen van dat feit tracht te verschaffen,
   3. voorwerpen, vervoermiddelen, stoffen, gelden of andere betaalmiddelen voorhanden heeft, waarvan hij weet of ernstige reden heeft om te vermoeden dat zij bestemd zijn tot het plegen van dat feit,

   wordt gestraft met gevangenisstraf van ten hoogste zes jaren of geldboete van de vijfde categorie.
2. Niet strafbaar is hij die de in het eerste lid omschreven feiten begaat met betrekking tot het binnen of buiten het grondgebied van Nederland brengen van een geringe hoeveelheid, bestemd voor eigen gebruik.

#### Artikel 11 Opw [Sanctie behorende bij artikel 3]

1. Hij die handelt in strijd met een in [artikel 3](#artikel-3-opw-verbodsbepaling-hennepprodukten-lijst-ii) gegeven verbod, wordt gestraft met hechtenis van ten hoogste een maand of geldboete van de tweede categorie.
2. Hij die opzettelijk handelt in strijd met een in [artikel 3](#artikel-3-opw-verbodsbepaling-hennepprodukten-lijst-ii) onder B, C of D, gegeven verbod, wordt gestraft met gevangenisstraf van ten hoogste twee jaren of geldboete van de vierde categorie.
3. Hij die in de uitoefening van een beroep of bedrijf opzettelijk handelt in strijd met een in [artikel 3](#artikel-3-opw-verbodsbepaling-hennepprodukten-lijst-ii), onder B, gegeven verbod, wordt gestraft met gevangenisstraf van ten hoogste zes jaren of geldboete van de vijfde categorie.
4. Hij die opzettelijk handelt in strijd met een in [artikel 3](#artikel-3-opw-verbodsbepaling-hennepprodukten-lijst-ii) onder A, gegeven verbod, wordt gestraft met gevangenisstraf van ten hoogste vier jaren of geldboete van de vijfde categorie.
5. Indien een feit als bedoeld in het tweede of vierde lid, betrekking heeft op een grote hoeveelheid van een middel, wordt gevangenisstraf van ten hoogste zes jaren of geldboete van de vijfde categorie opgelegd. Onder grote hoeveelheid wordt verstaan een hoeveelheid die meer bedraagt dan 1000 gram.
6. Het tweede lid is niet van toepassing, indien het feit betrekking heeft op een hoeveelheid van hennep of hasjiesj van ten hoogste 30 gram.
7. Het tweede en vierde lid zijn niet van toepassing, indien het feit betrekking heeft op een geringe hoeveelheid, bestemd voor eigen gebruik, van de in lijst II vermelde middelen, met uitzondering van hennep en hasjiesj.

#### Artikel 11a Opw [Voorbereidingshandelingen hennepteelt]

Hij die stoffen of voorwerpen bereidt, bewerkt, verwerkt, te koop aanbiedt, verkoopt, aflevert, verstrekt, vervoert, vervaardigt of voorhanden heeft dan wel vervoermiddelen, ruimten, gelden of andere betaalmiddelen voorhanden heeft of gegevens voorhanden heeft, waarvan hij weet of ernstige reden heeft om te vermoeden dat zij bestemd zijn tot het plegen van een van de in [artikel 11](#artikel-11-opw-sanctie-behorende-bij-artikel-3), tweede en vierde lid, strafbaar gestelde feiten, wordt gestraft met gevangenisstraf van ten hoogste drie jaar of geldboete van de vijfde categorie.

#### Artikel 13 Opw [Overtreding c.q. misdrijf]

1. De in [artikel 10, eerste lid](#artikel-10-opw-sanctie), en [artikel 11, eerste lid](#artikel-11-opw-sanctie-behorende-bij-artikel-3), strafbaar gestelde feiten zijn overtredingen.
2. De in de [artikelen 10, tweede tot en met zesde lid](#artikel-10-opw-sanctie), [10a, eerste lid](#artikel-10a-opw-strafbare-voorbereidingshandelingen), [11, tweede tot en met vijfde lid](#artikel-11-opw-sanctie-behorende-bij-artikel-3) en [11a](#artikel-11a-opw-voorbereidingshandelingen-hennepteelt) strafbaar gestelde feiten zijn misdrijven.

## Lijst I

| Benaming              | Nadere omschrijving                                                 |
| --------------------- | ------------------------------------------------------------------- |
| cocablad              | bladeren van planten van het geslacht Erythroxylon                  |
| cocaïne, crackcocaïne | (-)-3-beta-benzoyloxytropaan-2-beta-carbonzure methylester          |
| codeïne               | 4,5-epoxy-3-methoxy-N-methyl-7-morfineen-6-ol                       |
| GHB                   | 4-hydroxyboterzuur                                                  |
| heroïne, diamorfine   | 4,5-epoxy-17-methylmorfinan-3,6-diyl-diacetaat                      |
| LSD                   |                                                                     |
| MDMA, Ecstasy         | (±)-N,alfa-dimethyl-3,4-(methyleendioxy)-fenethylamine              |
| methamfetamine        | 2,5-dimethoxy-alfa,4-dimethylfenethylamine                          |
| opium                 | het gestremde melksap, verkregen van de plant Papaver somniferum L. |

## Lijst II

| Benaming | Nadere omschrijving                                                                                                                                          |
| -------- | ------------------------------------------------------------------------------------------------------------------------------------------------------------ |
| hasjiesj | een gebruikelijk vast mengsel van de afgescheiden hars verkregen van planten van het geslacht Cannabis (hennep), met plantaardige elementen van deze planten |
| hennep   | elk deel van de plant van het geslacht Cannabis (hennep), waaraan de hars niet is onttrokken, met uitzondering van de zaden                                  |

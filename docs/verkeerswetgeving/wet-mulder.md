# Wet administratiefrechtelijke handhaving verkeersvoorschriften

## Hoofdstuk I Begripsbepalingen

#### Artikel 1 WAHV [Definities]

1. In deze wet wordt verstaan onder:
    1. Onze Minister: Onze Minister van Veiligheid en Justitie;
    2. aanhangwagen, motorrijtuig, kenteken en rijbewijs: hetgeen daaronder wordt verstaan in [artikel 1, eerste lid](./wegenverkeerswet-1994.md#artikel-1-wvw-begripsbepalingen), van de Wegenverkeerswet 1994;
    3. bestuurder: alle weggebruikers behalve voetgangers;
    4. gedraging: een gedraging als bedoeld in [artikel 2, eerste lid](#artikel-2-wahv);
    5. administratieve sanctie: de aan de Staat te betalen geldsom, bedoeld in [artikel 2](#artikel-2-wahv);
    6. adres: aanduiding van straatnaam, huisnummer, plaatsnaam en postcode van het woonhuis van de betrokkene.
2. In deze wet wordt mede verstaan onder:
    1. bestuurder: degene die wordt geacht een motorrijtuig onder zijn onmiddellijk toezicht te doen besturen;
    2. kenteken: het kenteken waaronder een motorrijtuig in het buitenland is geregistreerd, het registratienummer, vermeld op het registratiebewijs, afgegeven voor een motorrijtuig gebezigd ten behoeve van de strijdkrachten, alsmede enig ander registratienummer waaronder een motorrijtuig in Nederland mag worden geregistreerd;
    3. kentekenregister: een buitenlands register betreffende aldaar geregistreerde motorrijtuigen, de registratie betreffende motorrijtuigen gebezigd ten behoeve van de strijdkrachten, bijgehouden door Onze Minister van Defensie, alsmede enig andere registratie betreffende motorrijtuigen, waarvan de houder gerechtigd is deze in Nederland te voeren;
    4. rijbewijs: een door het bevoegde gezag in het buitenland afgegeven rijbewijs, alsmede een door het militaire gezag afgegeven rijbewijs.

## Hoofdstuk II Toepassingsgebied van de wet

#### Artikel 2 WAHV

1. Ter zake van de in de bijlage bij deze wet omschreven gedragingen die in strijd zijn met op het verkeer betrekking hebbende voorschriften gesteld bij of krachtens de Wegenverkeerswet 1994, kunnen op de wijze bij deze wet bepaald administratieve sancties worden opgelegd. Ingeval een administratiefrechtelijke sanctie wordt opgelegd zijn voorzieningen van strafrechtelijke of strafvorderlijke aard uitgesloten.
2. Als gedragingen in de zin van het eerste lid worden niet beschouwd die gedragingen waarbij letsel aan personen is ontstaan of schade aan goederen is toegebracht.
3. Voor elke gedraging bepaalt de in het eerste lid bedoelde bijlage de aan de Staat te betalen geldsom. Deze geldsom kan per gedraging niet meer zijn dan het bedrag van de geldboete van de eerste categorie.
4. De in het derde lid bedoelde geldsom wordt voor personen die ten tijde van de gedraging nog geen zestien jaar oud waren, gehalveerd.

## Hoofdstuk III. Administratieve sanctie

#### Artikel 3 WAHV [Aanwijzing ambtenaren. Toezicht]

1. Met het toezicht op de naleving van de in [artikel 2, eerste lid](#artikel-2-wahv), bedoelde voorschriften zijn belast de volgens [artikel 141 van het Wetboek van Strafvordering](../wetboek-van-strafvordering.md#artikel-141-wvsv-algemene-opsporingsbevoegdheid) aangewezen ambtenaren.

#### Artikel 4 WAHV [Schriftelijke beschikking. Kennisgeving van beschikking]

1. De administratieve sanctie wordt opgelegd bij een gedagtekende beschikking. De beschikking bevat een korte omschrijving, onder verwijzing naar de aanduiding in de bijlage, van de gedraging ter zake waarvan zij is gegeven en het voor die gedraging bepaalde bedrag van de administratieve sanctie, de datum en het tijdstip waarop, alsmede de plaats waar de gedraging is geconstateerd. Bij ministeriële regeling worden het model van de beschikking en dat van de aankondiging van de beschikking vastgesteld, of de eisen waaraan het model moet voldoen.
2. De bekendmaking van de beschikking geschiedt binnen vier maanden nadat de gedraging heeft plaatsgevonden, door toezending van de beschikking aan het adres dat betrokkene heeft opgegeven. Indien dat niet mogelijk is en de gedraging heeft plaatsgevonden met of door middel van een motorrijtuig waarvoor een kenteken is opgegeven, dient de bekendmaking van de beschikking binnen vier maanden nadat de naam en het adres van de kentekenhouder van dat motorrijtuig bekend zijn te geschieden, door toezending van de beschikking aan dat adres, met dien verstande dat de bekendmaking van de beschikking geschiedt uiterlijk binnen vijf jaar nadat de gedraging heeft plaatsgevonden. Indien de brief onbestelbaar blijkt te zijn, wordt de beschikking gezonden naar het in de basisregistratie personen vermelde adres, tenzij dit hetzelfde is als hetgeen is opgenomen in het kentekenregister. Indien de brief ook op het in de basisregistratie personen opgenomen adres onbestelbaar blijkt te zijn, wordt de beschikking geacht aan de betrokkene bekend te zijn.
3. Een aankondiging van de beschikking kan worden uitgereikt aan degene tot wie zij zich richt of kan worden achtergelaten in of aan het motorrijtuig.

#### Artikel 5 WAHV [Oplegging sanctie aan kentekenhouder. Aansprakelijkheid]

Indien is vastgesteld dat de gedraging heeft plaatsgevonden met of door middel van een motorrijtuig waarvoor een kenteken is opgegeven, en niet aanstonds is vastgesteld wie daarvan de bestuurder is, wordt de administratieve sanctie opgelegd aan degene op wiens naam het kenteken ten tijde van de gedraging in het kentekenregister was ingeschreven. Daarbij wordt hij gewezen op het bepaalde in [artikel 8](#artikel-8-wahv-vernietiging-beschikking-gevallen).

#### Artikel 5a WAHV [Motorrijtuig met aanhangwagen]

Indien is vastgesteld dat de gedraging heeft plaatsgevonden met of door middel van een motorrijtuig, waarmee een aanhangwagen waarvoor een kenteken is vereist, wordt voortbewogen, dan wel waaraan een aanhangwagen waarvoor een kenteken is vereist, is gekoppeld, en niet aanstonds is vastgesteld wie daarvan de bestuurder is, wordt de administratieve sanctie opgelegd aan degene op wiens naam het kenteken van het motorrijtuig ten tijde van de gedraging in het kentekenregister was ingeschreven. Indien het kenteken van het motorrijtuig niet is vastgesteld, wordt de administratieve sanctie opgelegd aan degene op wiens naam het kenteken van de aanhangwagen ten tijde van de gedraging in het kentekenregister was ingeschreven. In beide gevallen wordt hij gewezen op het bepaalde in [artikel 8](#artikel-8-wahv-vernietiging-beschikking-gevallen).

#### Artikel 5b WAHV [Niet-kentekenplichtige aanhangwagen]

1. Indien is vastgesteld dat de gedraging heeft plaatsgevonden met of door middel van een motorrijtuig waarmee een niet-kentekenplichtige aanhangwagen wordt voortbewogen, dan wel waaraan een niet-kentekenplichtige aanhangwagen is gekoppeld, en niet aanstonds is vastgesteld wie daarvan de bestuurder is, wordt de administratieve sanctie opgelegd aan degene op wiens naam het kenteken van het trekkend motorrijtuig ten tijde van de gedraging in het kentekenregister was ingeschreven.
2. Indien is vastgesteld dat de gedraging heeft plaatsgevonden met of door middel van een kentekenplichtige aanhangwagen, wordt de administratieve sanctie opgelegd aan degene op wiens naam het kenteken van de aanhangwagen ten tijde van de gedraging in het kentekenregister was ingeschreven. Indien het kenteken van de aanhangwagen niet is vastgesteld, dan wel indien de aanhangwagen niet kentekenplichtig is, wordt de administratieve sanctie opgelegd aan degene die ten tijde van de gedraging eigenaar of houder was van de aanhangwagen.
3. Indien sprake is van een geval als bedoeld in het eerste of tweede lid dan wordt daarbij gewezen op het bepaalde in [artikel 8](#artikel-8-wahv-vernietiging-beschikking-gevallen).

## Hoofdstuk IV Administratief beroep en bezwaar bij de officier van justitie

#### Artikel 6 WAHV [Schriftelijk beroep bij de officier van justitie. Termijn. Vormvoorschriften]

1. Tegen de oplegging van de administratieve sanctie kan degene tot wie de beschikking is gericht, beroep instellen bij de officier van justitie.

#### Artikel 8 WAHV [Vernietiging beschikking. Gevallen]

1. De officier van justitie vernietigt de beschikking indien, in het geval van [artikel 5](#artikel-5-wahv-oplegging-sanctie-aan-kentekenhouder-aansprakelijkheid) onderscheidenlijk [artikel 5a](#artikel-5a-wahv-motorrijtuig-met-aanhangwagen), degene op wiens naam het kenteken in het kentekenregister is ingeschreven:
    1. aannemelijk maakt dat tegen zijn wil door een ander van het motorrijtuig onderscheidenlijk de aanhangwagen gebruik is gemaakt en dat hij dit gebruik redelijkerwijs niet heeft kunnen voorkomen,
    2. een voor een termijn van ten hoogste drie maanden schriftelijk bedrijfsmatig aangegane huurovereenkomst overlegt waaruit blijkt wie ten tijde van de gedraging de huurder van het motorrijtuig onderscheidenlijk de aanhangwagen was.

In de onder a en b bedoelde gevallen is de officier van justitie bevoegd tot het opleggen van een administratieve sanctie aan degene die de gedraging heeft verricht of aan degene die de huurder van het motorrijtuig onderscheidenlijk de aanhangwagen was, dan wel aan degene aan wie het motorrijtuig onderscheidenlijk de aanhangwagen werd overgedragen. De artikelen [4](#artikel-4-wahv-schriftelijke-beschikking-kennisgeving-van-beschikking) en [6](#artikel-6-wahv-schriftelijk-beroep-bij-de-officier-van-justitie-termijn-vormvoorschriften) zijn alsdan van overeenkomstige toepassing, met dien verstande dat de beschikking uiterlijk binnen acht maanden nadat de gedraging heeft plaatsgevonden wordt bekendgemaakt.

## Hoofdstuk VIII De inning van de administratieve sanctie

#### Artikel 22 WAHV [Door Officier van Justitie. AMvB]

1. Met de inning van de administratieve sanctie en de administratiekosten is Onze Minister belast.

#### Artikel 23 WAHV [Betalingstermijn]

1. Uiterlijk binnen twee weken nadat een beschikking waarbij een administratieve sanctie is opgelegd, onherroepelijk is geworden, moeten de administratieve sanctie en de administratiekosten zijn voldaan.
2. Indien de administratieve sanctie ten minste € 225 bedraagt, kan Onze Minister uitstel van betaling of betaling in termijnen toestaan. Voor personen die ten tijde van de gedraging nog geen 16 jaar oud waren, kan Onze Minister uitstel van betaling of betaling in termijnen toestaan indien de administratieve sanctie ten minste € 112,50 bedraagt.
3. De sanctie wordt van rechtswege met vijftig procent verhoogd indien het in de gestelde termijn of termijnen verschuldigde bedrag niet tijdig geheel wordt voldaan.

#### Artikel 24 WAHV [Betalingstermijn na aanmaning]

1. Degene aan wie een administratieve sanctie is opgelegd, is verplicht tot betaling van het ingevolge [artikel 23, derde lid](#artikel-23-wahv-betalingstermijn), verhoogde bedrag binnen vier weken nadat Onze Minister hem een aanmaning heeft toegezonden, over de gewone post of op een bij algemene maatregel van bestuur te bepalen wijze.
2. Indien na de verhoging het verschuldigde bedrag behoudens de administratiekosten, ten minste € 225 bedraagt, is [artikel 23, tweede lid](#artikel-23-wahv-betalingstermijn), van overeenkomstige toepassing.

#### Artikel 25 WAHV [Verhoging en verhaal]

1. Indien degene aan wie een administratieve sanctie is opgelegd, nalaat het in de op grond van [artikel 24](#artikel-24-wahv-betalingstermijn-na-aanmaning) gestelde termijn of termijnen verschuldigde bedrag tijdig geheel te voldoen, wordt het inmiddels verschuldigde bedrag van rechtswege verhoogd met honderd procent van het bedrag van de sanctie en de daarop inmiddels gevallen verhoging. Ter inning van het verschuldigde bedrag kan Onze Minister verhaal nemen overeenkomstig het bepaalde in de [artikelen 26](#artikel-26-wahv-verhaal-krachtens-dwangbevel-verzet-griffierecht-beslissing-kantonrechter) en [27](#artikel-27-wahv-verhaal-zonder-dwangbevel).
2. Indien het verschuldigde bedrag behoudens de administratiekosten, na de verhogingen op grond van [artikel 23, derde lid, en van het eerste lid](#artikel-23-wahv-betalingstermijn), ten minste € 225 bedraagt, is [artikel 23, tweede lid](#artikel-23-wahv-betalingstermijn), van overeenkomstige toepassing. Indien betaling in termijnen door Onze Minister is toegestaan, vindt verhaal overeenkomstig het bepaalde in de [artikelen 26](#artikel-26-wahv-verhaal-krachtens-dwangbevel-verzet-griffierecht-beslissing-kantonrechter) en [27](#artikel-27-wahv-verhaal-zonder-dwangbevel) enkel plaats indien degene aan wie een administratieve sanctie is opgelegd nalatig blijft het in de gestelde termijn of termijnen verschuldigde bedrag tijdig geheel te voldoen.
3. Onze Minister kan verhaal nemen gedurende drie jaar nadat ten aanzien van de administratieve sanctie een onherroepelijke beslissing is genomen. Indien betaling in termijnen door Onze Minister is toegestaan, wordt de termijn waarin verhaal kan worden genomen verlengd met één jaar.
4. Het recht om verhaal te nemen vervalt door het overlijden van degene aan wie een administratieve sanctie is opgelegd.

#### Artikel 26 WAHV [Verhaal krachtens dwangbevel. Verzet. Griffierecht. Beslissing kantonrechter]

1. Verhaal op de goederen van degene aan wie de administratieve sanctie is opgelegd geschiedt krachtens een dwangbevel, medebrengende het recht om die goederen zonder vonnis aan te tasten.
2. Het dwangbevel wordt in naam van de Koning uitgevaardigd door Onze Minister. Het wordt ten uitvoer gelegd als een vonnis van de burgerlijke rechter.

#### Artikel 27 WAHV [Verhaal zonder dwangbevel]

1. Verhaal kan zonder dwangbevel worden genomen op:
    1. inkomsten in geld uit arbeid van degene aan wie een administratieve sanctie is opgelegd;
    2. het tegoed van een rekening bij een bank, waarover degene aan wie de administratieve sanctie is opgelegd te eigen bate mag beschikken, alsmede, indien de bank en degene aan wie een administratieve sanctie is opgelegd in samenhang met die rekening een overeenkomst inzake krediet zijn aangegaan, op uit het ingevolge die overeenkomst verstrekte krediet.

#### Artikel 30 WAHV [Rijbewijs inleveren]

1. Degene wiens rijbewijs kan worden ingenomen door Onze Minister, is verplicht op eerste vordering van Onze Minister het rijbewijs in te leveren op een door Onze Minister te bepalen tijdstip en aan te wijzen plaats.

## Hoofdstuk X Overige bepalingen

#### Artikel 34 WAHV [Strafbare feiten. Overtredingen]

1. Met geldboete van de tweede categorie wordt gestraft:
    1. hij die niet voldoet aan vordering van een krachtens [artikel 3, eerste lid](#artikel-3-wahv-aanwijzing-ambtenaren-toezicht), aangewezen toezichthouder;
    2. hij die de gegevens waarop de in het eerste lid bedoelde vordering betrekking heeft, onjuist opgeeft;
2. Het strafbare feit is een overtreding.

## [*Bijlage 1: Feitenboekje*](https://www.om.nl/binaries/om/documenten/publicaties/mulderbundel/map/map/tekstenbundel-2025/Feitenboekje+2025.pdf)
